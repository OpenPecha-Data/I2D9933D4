(1a)včir-iyar oγtaluγči orosiba ::
(1b)namo buddhay-a :: namo dharmay-a :: namo sangghay-a :: endkegün keleber : ary-a vǰir-a čidika braǰñ-a baramita nam-a maq-a yan-a sudr-a :: töbed-ün keleber : bagsba sisrabgi baroltu (2a)byinba dorǰi gǰodba sis byau-a tigba čenboyi ’mdo :: mongγol-un keleber qutuγ-tu včir-iyar oγtaluγči bilig-ün činadu kiǰaγar-a kürügsen neretü yeke kölgen sudur :: qamuγ burqan kiged bodisdv-nar-a mörgümüi ::
eyin kemen minu sonosuγsan nigen čaγ-tur : ilaǰu tegüs nögčigsen burqan siravasti-daki čid köbegün-ü čečeglig anaata bindadi-yin qotola-yi bayasqa-qui sangram-dur ayaγ-qa tegimlig-üd-ün mingγan qoyar ǰaγun (2b)tabin ayaγ-qa tegimlig-üd-ün yekes quvaraγ-ud kiged : asuru olan bodisdv maqasdv-nar-luγ-a qamtu saγun bülüge ::tendeče ilaǰu tegüs nögčigsen üde manaγar-yin čaγ-tur : samtabs kiged kars-a degel-i beyedegen emüsüged badir ayaγ-a-yi bariǰu bür-ün : siravastayin yeke balγasun-dur binvad-tur aǰirabai :tendeče ilaǰu tegüs nögčigsen siravastayin yeke balγasun-dur binvad-un tulada aǰiraǰu bür-ün : binvad idegen-i (3a)ider-ün : idegen-ü üile-yi üiledčü : qoyitu idegen-ü binvad-i tebčigsen-ü tula : badir ayaγ-a kiged : kars-a degel-iyen talbiǰu : köl-iyen ugiyaγad beledügsen debisker-tür ǰabilaǰu beyeben sidurγu ǰalaγad : duradquyi ilete aγulǰu saγubai ::tendeče olan ayaγ-qa tegimlig-üd ilaǰu tegüs nögčigsen qamiγ-a bükü tende yorčiγad odču : ilaǰu tegüs nögčigsen-ü köl-dür terigüber-iyen mörgüged ilaǰu tegüs nögčigsen-i γurban-ta (3b)toγoriǰu nigen ǰüg-tür bayibai ::
basa tere čaγ-tur amin qabiy-a-tu subudi terekü nököd-tür čiγulǰu saγun bülüge ::tendeče amin qabiy-a-tu subudi oron-ačaγan bosču degedü degel-iyen nigen mörün-degen qumbiǰu :: baraγun ebüdüg-iyeren γaǰar-tur sögödüged : ilaǰu tegüs nögčigsen qamiγ-a bükü tere ǰüg-tür bököyin alaγaban qamtudqaǰu bür-ün : ilaǰu tegüs nögčigsen-e eyin kemen öčibei :: ilaǰu tegüs nögčigsen a tegünčilen iregsen dayin-i(4a)daruγsan üneger tuγuluγsan burqan : bodisdv maqasdv-nar-a kedüi toγ-a-tan degedü tusabar tusa kürgeged : tegünčilen iregsen dayini daruγsan üneger tuγuluγsan burqan bodisdv maqasdv-nar-a kedüi toγ-a-tan degedü sayitur ögküi-ber sayitur öggügsen kemebesü : ilaǰu tegüs nögčigsen a γayiqamsiγ buyu : sayibar oduγsan a γayiqamsiγ kü bolumui ::ilaǰu tegüs nögčigsen a bodisdv-nar-un kölgen-dür üneger orolduγsad kerkiǰü aγdaqu : kerkiǰü bütügegdekü : kerkiǰü (4b)sedkil-iyen sayitur bariγdaqu :teyin kemen öčigsen-dür ilaǰu tegüs nögčigsen amin qabiy-a-tu subudi-dur eyin kemen ǰarliγ bolbai :subudi a sayin sayin :subudi a tere tegünčilen kü buyu : tere tegünčilen kü boluyu :tegünčilen iregsed bodisdv maqasdv-nuγud-tal degedü tusalaquibar tusa kürgebei : tegünčilen iregsed bodisdv maqasdv-nuγud-ta-degedü sayitur ögkili-ber sayitur ögbei ::subudi a tegün-ü tulada sonosču masi sayitur sedkil-dür-iyen baridqun : bodisdv-nar-un kölgen-dür (5a)ünen maγad orolduγsad : kerkiǰü aqui : kerkiǰü bütügeküi kerkiǰü sedkil-iyen sayitur bariqu-yi čimada nomlasuγai bi ::ilaǰu tegüs nögčigsen tere tegünčilen kü buyu kemen öčiǰü bür-ün amin qabiy-a-tu subudi ilaǰu tegüs nögčigsen-ü ǰarliγ-iyar boluγsan-dur ilaǰu tegüs nögčigsen amin qabiy-a-tu subudi-dur eyin kemen ǰarliγ bolbai ::subudi a egün-dür bodisdv-nar-un kölgen-dür ünen maγad orolduγsad eyin sedkigdeküi : bi kedüi bükü amitan kemen amitan-dur quraǰu
(5b)čiγuluγsad öndegen-eče törögsen ba : umai-ača törögsen ba : ǰögin dulayan-ača törögsen ba : qubilǰu törögsen ba : öngge bey-e-tü ba : öngge bey-e-tü busu ba : sedkiküi-ten ba : sedkiküi ügegün ba : sedkiküi ügei sedkiküi ügei busu ba :amitan-u ayimaγ kedüi bügesü amitan kemen nereyidčü qomuslaγdaγ-san tede bügüde-yi ülegsen čoγča ügei nirvan-u činartur bari nirvan bolγabasu :teyin kü čaγlasi ügei amitan-i bari nirvan bolγabasu ber : nigeken ber amitan-i bari nirvan boluγsan ügei buyu kemen (6a)sedkil egüskegdeküi :tere yaγun-u tulada kemebesü : subudi a ker ber bodisdv-nar amitan kemen sedkiǰü oroldubasu ele : tegüni bodisdv ülü kemegdekü-yin tulada bolai :tere yaγun-u tulada kemebesü : subudi a ked-be amitan kemen sedkiǰü oroldubasu ba : amin kemen sedkiǰü oroldubasu ba : budgali kemen sedkiǰü oroldubasu ele : tere bodisdv ülü kemegdekü-yin tulada boluyu ::
basa subudi a bodisdv-nar boda-dur ber ülü orosin öglige-yi ögteküiyaγuqan-dur ber ülü orosin öglige-yi ögteküi :öngge-dür ber (6b)ülü orosin öglige-yi ögteküi :daγun . ünür . amtan . kürteküi . kiged : nom-dur ber ülü orosin öglige-yi ögteküi :subudi a kerken ber kiǰü belge kemen sedkiküi-dür ber ülü orosiqu tere metü bodisdv maqasdv-nar öglige-yi ögteküi :tere yaγun-u tulada kemebesü : subudi a bodisdv-nar-un ab ali orosil ügegüi-e öglige öggügsen tegün-ü buyan-u čoγča-yi inu subudi a čeneǰü üliküi-e kilbar busu-yin tulada bolui :
subudi a egüni ker kemen sedkimüi : dorona ǰüg-ün oγtarγui-yi čeneküi-e (7a)kilbar kemen sedkimüyü :subudi öčir-ün : ilaǰu tegüs nögčigsen a tere busu bolai ilaǰu tegüs nögčigsen ǰarliγ bolur-un :subudi a tegünčilen kü emüne öröne umar-a . deger-e ba dorodu ǰüg kiged : ǰüg ǰobkis ba : arban ǰüg-ün oγtarγui-yi čeneküi-e kilbar kemen sedkimüyü :subudi öčir-ün : ilaǰu tegüs nögčigsen a /teyin/ busu bolai :ilaǰu tegüs nögčigsen ǰarliγ bolur-un : subudi a tegünčilen kü bodisdv-nar /ab/ alin-dur ber /ülü orosin/ öglige öggügsen tere buyan-u čoγča kemebesü :(7b)subudi a čeneküi-e kilbar busu-yin /tulada bolai/ ::subudi a egüni /ker/ kemen sedkimüi : tegüs sayin lagšan-tu-yin tula : tegünčilen iregsen kemen üǰegdeküi-e sedkimüyü :subudi öčir-ün : ilaǰu tegüs nögčigsen a tere busu bolai : tegüs sayin lagšan-tu-yin tula tegünčilen iregsen kemen ülü üǰegdeküi buyu :tere yaγun-u tulada kemebesü : tegünčilen iregsen-e aliba tegüs sayin lagšan kemen nomlaγdaγsan tere büged tegüs sayin lagšan ügeyin kil tulada bolai : teyin kemen öčigsen-dür :ilaǰu tegüs nögčigsen (8a)amin qabiy-a-tu subudi-dur eyin kemen ǰarliγ bolbai :subudi a kedüi tegüs sayin lagšan bolbasu tedüi kil qudal boluyu :kedüiken ba tegüs sayin lagšan ügei tedüi kil qudal ülü bolumui ::tere metö-iyer tegünčilen iregsed-i lagšan kiged lagšan ügegüi-e üǰegdeküi ::
teyin kemen ǰarliγ boluγsan-dur : ilaǰu tegüs nögčigsen-e amin qabiy-a-tu subudi eyin kemen öčibei :ilaǰu tegüs nögčigsen a irege edügüi tabun ǰaγun-u ečüs čaγ-tur : degedü nom asuru teyin büged ečülǰü ebdereküi-dür i . (8b)ked-be amitan ene metö nomlaγsan sudur-un ayalγu-dur ünen maγad sedkil egüskekün bolqu buyu ügei üü :ilaǰu tegüs nögčigsen ǰarliγ bolur-un : subudi a či eyin kemer-ün : irege edügüi tabun ǰaγun-u ečüs čaγ-tur : degedü nom asuru teyin büged ečülǰü ebdereküi-dür i ked-be amitan ene metü nomlaγsan sudur-un ayalγu-dur ünen maγad sedkil egüske-kün bolqu buyu /ügei/ üü̈ : kemen či teyin kemen buu ögületügei ::subudi a irege edügüi tabun ǰaγun-u ečüs čaγ-tur degedü nom asuru masi teyin büged (9a)ečülǰü ebdereküi-dür i : tegüs saγsabad-tu : /tegüs/ erdemtö : tegüs bilig-tö bodisdv maqasdv-nar bolqu boluyu ::subudi a tede bodisdv maqasdv-nar ber nigen burqan-dur takil kündülel üiledügsen busu : nigen burqan-dur buyan-u ündüsün-i egüskegsen busu buyu :subudi a olan /tüg tümen/ burqan-nuγud-tur takil kündülel üiledčü : eng olan /tüg tümen/ burqan-dur buyan-u ündüsün-i egüskegsed teyimü bodisdv maqasdv-nar törökü boluyu ::subudi a ked-be ene metü nomlaγsan sudur-un ayalγus-tur nigen dakin-a (pro deken-e) (9b)süsülküi adičid sedkil-il olqui bolqu : tedeger-i tegünčilen iregsed medeyü :subudi a tedeger-i tegünčilen iregsed üǰeyü : subudi a tede ele amitan bügüde čaγlasi ügei buyan-u čoγča-yi egüskeǰü sayitur quriyaγsan bolqu boluyu :tere yaγun-u tulada kemebesü : subudi a bodisdv maqasdvnar tedeger kemebesü bi kemen sedkiǰü orolduqu ülü boluyu : amitan kemen sedkiǰü orolduqu busu : amin kemen sedkiǰü orolduqu busu : budgali kemen sedkiǰü ülü orolduqu-yin tulada bolai :subudi a bodisdv maqasdv-nar (10a)tedeger kemebesü : nom kemen sedkiküi : nom ügei kemen ber sedkiǰü ülü orolduyu : tede kemebesü sedkiküi kiged sedkiküi ügei kemen ber orolduqu ülü boluyu :tere yaγun-u tulada kemebesü : subudi a ker ber tede bodisdv maqasdv-nar nom kemen sedkiǰü ele oroldubasu ber tere büged tedeger bi kemen sedkiküi boluγad : amitan kemen sedkiküi : amin kemen sedkiküi . budgali kemen sedkikü-yin tulada bolai :ker ber nom-i bi ügei kemen sedkiǰü oroldubasu ber tere büged tedeger bi kemen sedkikü boluγad : (10b)amitan kemen sedkiküi : amin kemen sedkiküi : budgali kemen sedkikü-yin tulada bolai :tere yaγun-u tulada kemebesü : basa subudi a bodisdv-nar nom-i alǰiyas ülü bariγdaqu /buyu/ : nom busu-yi ber ülü bariqu-yin tulada bolai :tegüber egün-dür ǰorin sedkiǰü bür-ün : tegünčilen iregsed ene nom-un ǰüil-i sal metü medeǰü uqaγsad nom-ud-i /ber/ tebčikü ele /bügesü/ : nom busud-i daki yaγun ögületele bui kemen nomlaǰuqui ::
busu ber ilaǰu tegüs nögčigsen amin qabiy-a-tu subudi-dur eyin kemen ǰarliγ bolbai :subudi a egüni ker kemen sedkimüi : (11a)tegünčilen iregsen /ab/ ali deger-e ügei üneger tuγuluγsan bodi qutuγ-i ilete tegüsken burqan bolqu-yin aliba tere nom-ud-i bui kemen sedkimüyü : tegünčilen iregsed aliba tere nom-ud-i nomlaba kemen sedkimüyü :teyin kemen ǰarliγ boluγsan-dur : ilaǰu tegüs nögčigsen-e amin qabiy-a-tu subudi eyin kemen öčibei : ilaǰu tegüs nögčigsen a /ker/ ilaǰu tegüs /nögčigsen-e/ nomlaγdaγsan tere udq-a-yi medegsen-iyer minu bolbasu ele : tegünčilen iregsed aliba deger-e ügei ünen tegüs tuγuluγsan bodi qutuγ-i ilete tegüsken (11b)burqan bolqu-yin aliba tere nom-ud ber ügei bolai : tegünčilen iregsen-e ǰüǰegüldegsen/ aliba tere nom-ud ber ügei kü bolai ::tere yaγun-u tulada kemebesü tegünčilen iregsen ab ali nom-ud-i ber ilete tegüsken burqan bolqu ba : üǰegüldegsen tere kemebesü : sedkisi ügei ögülesi ügei buyu : tere kemebesü nom ber busu : nom ügei ber busu-yin tulada bolai :tere yaγun-u tulada kemebesü : qutuγ-tan budgalis kemebesü ese egüdügsen-e belgetei-e negegdegsen-ü tulada bolai :: ilaǰu tegüs nögčigsen ǰarliγ bolur-un :
(12a)subudi a egüni ker kemen sedkimüi :iǰaγur-tanu köbegüd ba : iǰaγur-tanu ökid ked-be γurban mingγan yeke mingγan /ene/ yirtinčü ulus-i /doloγan/ erdenis-iyer sayitur dügürgeǰü öglige ögbesü ele : iǰaγur-tanu köbegüd ba iǰaγur-tanu ökid tede tere siltaγan-ača buyan-u čoγča olan törögülkü kemen sedkimüyü :subudi öčir-ün : ilaǰu tegüs nögčigsen a /olan/ boluyu : sayibar oduγsan a olan kü bolumui : iǰaγur-tanu köbegüd ba iǰaγur-tanu ökid tere tegünü siltaγan-ača buyan-u čoγča olan törögülkü boluyu :tere yaγun-u tulada kemebesü : ilaǰu tegüs nögčigsen (12b)a buyan-u čoγča tere büged čoγča ügei-yin tulada bolai : tegüber tegün-čilen iregsed buyan-u čoγča/buyan-u čoγča/ kemen nomlabai ::ilaǰu tegüs nögčigsen ǰarliγ bolur-un : subudi a iǰaγur-tan-u köbegüd ba iǰaγur-tanu ökid ken tere ene γurban mingγan yeke mingγan yirtinčü-yi /doloγan/ erdinis-iyer sayitur dügürgeǰü öglige öggügsen-eče :ken tere ene nom-un ǰüil-eče ai dörben badaγ-tu nigen silüg-i ber toγtaγaǰu bür-ün : busud-ta ber üneger nomlaǰu üneger sayitur (13a)üǰegülbesü ele : tegünü tere siltaγan-ača buyan-u čoγča-yi asuru olan toγ-a tomsi ügei čaγlasi ügei törögülüyü :tere yaγun-u tulada kemebesü : subudi a tegünčilen iregsen dayini daruγsan üneger tuγuluγsan burqan-nuγud-un deger-e ügei ünen maγad /tegüs/ tuγuluγsan bodi /qutuγ/ egüneče boluγsan buyu :ilaǰu tegüs nögčigsen burqan-nuγud ber egüneče törögsen-ü tulada bolai :tere yaγun-u tulada kemebesü :subudi a burqan-u nom-nuγud burqan-u nom-nuγud kemegdegsen : burqan-u tedeger nom-ud-i (13b)ügei kemen tegünčilen iregsen nomlaγsan-u tulada buyu : tegüber burqan-u nom-nuγud kemegdeyü ::
subudi a egüni ker kemen sedkimüi : surtaban-ud eyin kemen bi surtaban-u qutuγ-i olba kemen sedkiǰü sedkikü üü :subudi öčir-ün : ilaǰü tegüs nögčigsen a tere busu bolai : tere yaγun-u tulada kemebesü : ilaǰu tegüs nögčigsen a tere yaγun-dur ber orolduγsan ügei-yin tulada buyu : tegüber surtaban kemegdeyü :: öngge-dür ber ese orolduγad : dayan-dur ber busu : ünür-tür ber busu : amtan-dur ber busu : kürteküi-dür ber (14a)busu : nom-nuγud-tur ber ese orolduγsan buyu : tegüber nasuda orolduγsan surtaban kemegdeyü ::/tere yaγun-u tulada kemebesü/ ilaǰu tegüs nögčigsen a ker ber surtaban-ud eyin kemen surtaban-u qutuγ-i olbai bi kemen sedkikü bolbasu ele : tere büged tegüni bi kemen sedkikü bolqu boluyu : amitan kemen sedkiküi : amin kemen sedkiküi : budgali kemen sedkiküi bolqu bolai :
ilaǰu tegüs nögčigsen ǰarliγ bolur-un : subudi a egüni ker kemen sedkimüi : sagardigam-ud eyin kemen sagardigam-un qutuγ-i olbai bi kemen (14b)sedkiǰü sedkikü üü :subudi öčir-ün ilaǰu tegüs nögčigsen a tere busu bolai : tere yaγun-u tulada kemebesü : ali tere sagardigam-dur orolduqui tere nom nigeken ber ügei-yin tulada buyu tegüber sagardigam kemegdeyü ::
ilaǰu tegüs nögčigsen ǰarliγ bolur-un : subudi a egüni /ker/ kemen sedkimüi : anagam-ud eyin kemen anagam-un qutuγ-i olbai /bi/ kemen sedkiǰü sedkikü üü :subudi öčir-ün : ilaǰu tegüs nögčigsen a tere busu bolai : tere yaγun-u tulada kemebesü : ali tere anagam-dur kü orolduqui tere (15a)nom nigeken ber ügei-yin tulada buyu : tegüber anagam kemegdeyü ::
ilaǰu tegüs nögčigsen ǰarliγ bolur-un : subudi a egüni ker kemen sedkimüi : arqad eyin kemen arqad kü bolbai bi kemen sedkiǰü sedkikü üü :subudi öčir-ün : ilaǰu tegüs nögčigsen a tere busu bolai : tere yaγun-u tulada kemebesü : ali tere arqad kemegdekü /tere/ nom nigeken ber ügei-yin tulada bolai : ilaǰu tegüs nögčigsen a ker ber arqad eyin kemen arqad kü bolbai bi kemen sedkiküi bolbasu ele : tere büged tegüni bi kemen barimtalaqui bolqu boluyu : (15b)amitan kemen sedkiküi amin kemen sedkiküi : budgali kemen sedkiküi bolqu bolai ::
ilaǰu tegüs nögčigsen a tegünčilen iregsen dayini daruγsan üneger tuγuluγsan burqan namayi nisvanis ügei aγčid-un manglai /anu/ kemen ǰarliγ bolǰu bülüge :: ilaǰu tegüs nögčigsen a bi tačiyangγui-ača anggiǰiraγsan arqad bolbasu ber : ilaǰu tegüs nögčigsen a bi eyin kemer-ün : arqad kü bolai kemen ülü sedkimüi /bi/ :ilaǰu tegüs nögčigsen a ker ber eyin kemen dayini daruγsan arqad kü bolbai bi kemen sedkiküi bolbasu ele : tegünčilen (16a)iregsen namayi iǰaγur-tanu köbegün subudi kemebesü : nisvanis ügegüi-e aγsad-un manglai anu buyu : yaγuqan-dur ber ese orosiγsan-u tula : nisvanis ügei aγsan nisvanis ügei orosiγsan kemen viyakirid-i ülü ögküi bolai ::
ilaǰu tegüs nögčigsen ǰarliγ bolur-un : subudi a egüni ker kemen sedkimüi : tegünčilen iregsed tegünčilen iregsen dayini daruγsan üneger tuγuluγsan dibanggar-a burqan-ača aliba abuγsan tere nom-ud nigeken /ba/ bui kemen sedkimüyü :subudi öčirün : ilaǰu tegüs nögčigsen a tere busu bolai : tegünčilen (16b)iregsed tegünčilen iregsen dayini daruγsan üneger tuγuluγsan dibanggar-a burqan-ača aliba abuγsan tere nom-ud nigeken ber ügei bolai ::
ilaǰu tegüs nögčigsen ǰarliγ bolur-un : subudi a bodisdv-nar ked-be bügesü eyin kemen bi ulus-un ǰokiyal-nuγud-i bütügebei kemen ögülebesü : tere qudal-iyar ögüǰeküi buyu :tere yaγun-u tulada kemebesü : subudi a ulus-un ǰokiyal-nuγud ulus-un ǰokiyal-nuγud kemegdekün inu : tedeger ǰokiyal-i ügei kemen tegünčilen iregsed nomlaγsan-u (17a)tulada buyu : tegüber ulus-un ǰokiyal-nuγud kemegdeyü :
subudi a tere metü-iyer bodisdv maqasdv-nar ene metü orosil ügegüi-e sedkili /egüskegdeküi/ : yaγuqan-dur ber ülü orosiqui sedkili egüskegdeküi : /öngge bey-e-dür/ ber ülü orosiqui sedkil-i egüskegdeküi : daγun /kiged/ . ünür . amtan . kürteküi kiged : nom-dur ber ülü orosiqui sedkili egüskegdeküi ::subudi a /eyin/ uqaγdaqui adalidqabasu : nigen kümün-ü bey-e inu ene metü bolur-un : eyin uqaγdaqui : aγulas-un qaγan sümbir aγulayin tedüi /bolbasu ele : subudi a (17b)egüni ker kemen sedkimüi : tere bey-e-yi yeke buyu kemen sedkimüyü :subudi öčir-ün : ilaǰu tegüs nögčigsen a tere bey-e yeke buyu : sayibar oduγsan a tere bey-e yeke boluyu : tere yaγun-u tulada kemebesü : tegünčilen iregsen tere bey-e-yi boda ügei kemen nomlaγsan-u tulada buyu : tegüber bey-e kemegdeǰüküi ::
ilaǰu tegüs nögčigsen ǰarliγ bolur-un : subudi a egüni ker kemen sedkimüi : gangga mören-ü qumaki-yin tay-a inu kedüi bolbasu tedüi toγatan /kü/ gangga möred bolbasu ele : tedeger-ün ab ali tede qumakis-i (18a)olan buyu kemen sedkimüyü :subudi öčir-ün : ilaǰu tegüs nögčigsen a tede gangga möred ber olan bügetele : tedeger-ün qumakiyi /ber/ daki yaγun ögületele bui ::ilaǰu tegüs nögčigsen ǰarliγ bolur-un : subudi a čimada süsül-ün taγalaγdaqui : /čimada/ dotoraban oroγul-un üileteküi : tedeger gangga mören-ü qumaki-yin toγ-a inu kedüi bolbasu tedüi toγatan yirtinčü-yin /ulusi/ eres ba /daki/ emes ked-be bügesü doloγan ǰüil erdinis-iyer sayitur dügürgeǰü bür-ün : tegünčilen iregsen dayini daruγsan üneger tuγuluγsan burqan-nuγud (18b)tur lab ögbesü ele : subudi a egüni ker kemen sedkimüi : tere eres ba daki emes-ün tere siltaγan-ača buyan inu eng olan törögülümüyü :subudi öčir-ün : ilaǰu tegüs nögčigsen a olan kü boluyu : sayibar oduγsan a olan kü bolumui : tere eres ba emes-ün tegünü tere siltaγan-ača eng olan buyan-nuγud-i törögülküi bolumui ::ilaǰu tegüs nögčigsen ǰarliγ bolur-un : subudi a ken tere tedüi toγatan yirtinčüs-i doloγan ǰüil erdinis-iyer sayitur dügürgeǰü bür-ün : tegünčilen iregsen ayaγ-q-a tegimlig ünen tegüs tuγuluγsan burqan-(19a)nuγud-ta öglige öggügsen-eče : ken tere ene nom-un ǰüil-eče ai dörben baday-tu silüg-ün tedüiken-i toγtaγaǰu : busud-ta /ünen-iyer/ nomlaǰu ünen-iyer sayitur üǰegülbesü ele : tendeken-e büged tere siltaγan-ača asuru eng olan toγ-a tomsi ügei čaγlasi ügei buyan-nuγud-i törögülüyü ::
basa subudi a aliba ǰüg-ün oron-dur ene nom-un ǰüil-eče ai dörben ayalγu silüg-ün tedüi-yi uribasu ba : ungsibasu tere eteged-ün /oron tngri kiged kümün asuri-luγ-a/ nigen-e yirtinčü-dekin-ü takil-un čayiti oron (19b)bolqu bügesü ele : ked-be ene nom-un ǰüil-i abubasu . baribasu . uribasu . ungsibasu . qotola-yi dotoraban oroγul-un üiledbesü : törö yosu-bar duran-dur-iyan sedkigčid : tedeger asuru masi γayiqamsiγ tangsuy bolqu-yi ögületele yaγun : tere eteged-ün γaǰar-tur üǰegülügči baγsi ba lam-a metü nigen ber orosiǰu aqu boluyu ::
teyin kemen ǰarliγ boluγsan-dur : ilaǰu tegüs nögčigsen-e amin qabiy-a-tu subudi eyin kemen öčibei : ilaǰu tegüs nögčigsen a ene nom-un ǰüil-ün ner-e inu yaγun bui : egüni ker toγtaγasuγai bi : teyin kemen öčibesü :ilaǰu (20a)tegüs nögčigsen amin qabiy-a-tu subudi-dur eyin kemen ǰarliγ bolbai : subudi a ene nom-un ǰüil-ün ner-e inu bilig-ün činadu kiǰaγar-a kürügsen kemegdeyü : egüni teyin kü baridqun : tere yaγun-u tulada-keme-besü : subudi a tegünčilen iregsed-te bilig baramid kemen aliba nomlaγdaγsan tere büged baramid ügei-yin tulada buyu : tegüber bilig baramid /kemeg-deyü/ ::
subudi a egüni ker kemen sedkimüi : tegünčilen iregsed-ün aliba nomlaγsan tere nom-ud-i nigeken ba bui kemen sedkimüyü :subudi öčir-ün : ilaǰu tegüs nögčigsen a (20b)tegünčilen iregsed-ün aliba nomlaγsan tere nom-ud nigeken ba ügei bolai : ilaǰu tegüs nögčigsen ǰarliγ bolur-un :
subudi a egüni ker kemen sedkimüü̈ : γurban mingγan yeke mingγan yirtinčü ulus-taki γaǰar-un : kedüi toγatan bükü tere baramanus-i olan kemen sedkimüyü :subudi öčır-ün : ilaǰu tegüs nögčigsen a γaǰar-un tere baramanus olan buyu : sayibar oduγsan a olan kü bolumui : tere yaγun-u tulada kemebesü : ilaǰu tegüs nögčigsen a γaǰar-un ab ali tere baramanus-i baramanus ügei kemen tegünčilen iregsen nomlaγsan-u tulada bolai : tegüber (21a)γaǰar-un toγosun (pro taγusun) kemegdeyü yirtinčü-yin ab ali tere ulus-i ulus ügei kemen tegünčilen iregsen nomlaγsan-u tulada buyu : tegüber yirtinčü-yin ulus kemegdeyü ::
ilaǰu tegüs nögčigsen ǰarliγ bolur-un : subudi a egüni ker kemen sedkimüi : yeke eres-ün γučin qoyar tede lagšan-iyar : tegünčilen iregsen dayini daruγsan üneger tuγuluγsan burqan kemen ülelü sedkimüyü :subudi öčir-ün : ilaǰu tegüs nögčigsen a tere busu bolai : tere yaγun-u tulada kemebesü : yeke eres-ün γučin qoyar lagšan-i aliba tegün-čilen/iregsed-ün nomlaγsan tedeger lagšan-i ügei (21b)kemen tegünčilen iregsen nomlaγsan-u tulada buyu tegüber yeke eres-ün γučin qoyar lagšan-nuγud kemegdeyü ::
ilaǰu tegüs nögčigsen ǰarliγ bolur-un : subudi a eres ba daki emes ked-be gangga mören-ü qumaki-yin toγatan beyeben oγoγata öggügsen-eče : ken tere ene nom-un ǰüil-eče ai dörben ayalγu silüg-ün tedüi-yi toγtaγaǰu : busud-ta ber ünen-iyer ǰiγaǰu ögbesü ele : tegünü tere siltaγan-ača /asuru eng olan toγ-a/ tomsi ügei čaγlasi ügei buyan-nuγud-i törögülüyü ::
tendeče amin qabiy-a-tu subudi nam-un küčun-iyer (22a)nilbusun γarγaγad : tere nilbusun-iyan arčilu bürün ilaǰu tegüs nögčigsen-e eyin kemen öčibei :ilaǰu tegüs nögčigsen a ene nom-un ǰüil-i kedüi toγatan tegünčilen iregsedün nomlaγsan inu : ilaǰu tegüs nögčigsen a γayiqamsiγ /kü/ buyu : sayibar oduγsan a γayiqamsiγ kü bolumui : ilaǰu tegüs nögčigsen a minu bilge bilig törögsen-eče /inaγsi/ ene nom-un ǰüil-i erte urida keǰiy-e ber ese sonosuluγ-a bi ::ilaǰu tegüs nögčigsen a ene sudur-i nomlaγsan-dur : ked-be ünen maγad sedkil egüskekün bolqun tedeger amitan neng asuru (22b)γayiqamsiγ-tu bolqu bolumui : tere yaγun-u tulada kemebesü : ilaǰu tegüs nögčigsen a ünen maγad ab ali sedkiküi : teyin büged sedkiküi ügei-yin tulada buyu : tegüber ünen maγad sedkiküi kemen tegünčilen iregsen nomlaǰuqui ::
ilaǰu tegüs nögčigsen a ene nom-un ǰüil-i nomlaqui-dur minu uqaγsan süsülügsen kemebesü : nadur γayiqamsiγ busu /buyu ǰ-a/ : ilaǰu tegüs nögčigsen a qoyitu čaγ-tur : tabun ǰaγun-u qoyitu ečüs-tür : /ked-be amitan/ ene nom-un ǰüil-i abur-un ba : barir-un : urir-un : ungsir-un : qotola-yi dotoraban (23a)oroγulur-un üiledügčid tede kemebesü : masi ülemǰi γayiqamsiγ-tu bolqu bolumui :
basa ilaǰu tegüs nögčigsen a tede bi kemen sedkiǰü orolduqui ülü boluγad : amitan kemen sedkiküi : amin kemen /sedkiküi/ kiged : budgali kemen sedkiǰü orolduqu ülü bolumui ::tere yaγun-u tulada kemebesü : ilaǰu tegüs nögčigsen a bi kemen sedkiküi : amitan kemen sedkiküi : amin kemen sedkiküi : budgali kemen sedkiküi : aliba ede sedkiküi bügüde-eče qayačaγsan-u tulada buyu :tere yaγun-u tulada kemebesü : ilaǰu tegüs nögčigsen burqan-nuγud kemebesü : qamuγ (23b)sedkiküi-eče anggiǰiraγsan-u tula bolai ::
teyin kemen öčibesü : ilaǰu tegüs nögčigsen amin qabiy-a-tu subudi-dur eyin kemen ǰarliγ bolbai :subudi a tere tegün-čilen kü buyu : tere tegünčilen kü bolumui : /amitan/ ked-be /ene sudur-i/ nomlaqui-dur /ülü aγuγad : qamuγ-ača ülü ǰüdeged/ qamuγ-ača /ǰüdeküi ülü bolqui/ tedeger kemebesü asuru neng γayiqamsiγ-tu boluyu :tere yaγun-u tulada kemebesü : subudi a ene degedü baramid-i tegünčilen iregsed nomlaǰuqui : /degedü/ baramid-i tegünčilen iregsed nomlaγsan buyu : čaγlasi ügei ülisi ügei (24a)burqan ilaǰu tegüs nögčigsed ber nomlaqu-yin tulada buyu : tegüber degedü baramid kemegdeyü ::
basa subudi a tegünčilen iregsed-ün aliba küličenggüi baramid kemen nomlaγsan tere büged baramid ügei buyu :tere yaγun-u tulada kemebesü : (pro ::) subudi a ali čaγ-tur kalingga-yin qaγan minu /üyes/ kiged gesigüd-i oγtaluγsan tere čaγ-tur : nadur bi kemen sedkiküi ba : amitan kemen sedkiküi ba : amin kemen sedkiküi ba : budgali kemen /sedkiküi/ ese kü töröbei : nadur sedkiküi yaγuqan ber ügei boluγad : /sedkiküi/ ügei boluγsan /ber/ (24b)busu-yin tulada bolai : tereyaγun-u tulada kemebesü : subudi a ker ber tere čay-tur : nadur bi kemen sedkiküi töröbesü ele : tere čay-tur qoor-tu sedkil-i sedkiküi ber töröged : amitan-i sedkiküi : amitan-i sedkiküi : budgali-yi sedkiküi töröbesü tere čaγ-tur qoor-tu sedkil-i sedkiküi ber bolqu-yin tulada bolai ::subudi a ilete medemüi bi : erte nögčigsen čaγ-tur : tabun ǰaγun töröldür-iyen küličenggüi ögülegči neretü arsi boluγsan/tende ber/ nadur bi kemen sedkiküi esekü töröbei : amitan kemen sedkiküi : amin kemen (25a)sedkiküi : budgali kemen sedkiküi esekü töröbei ::subudi a tere metü-yin tulada bodisdv maqasdv-nar qamuγ sedkikü-yi teyin büged tarqayaǰu bür-ün : deger-e ügei ünen tegüs tuγuluγsan bodi qutuγ-tur sedkil egüskegdeküi : (pro ::) öngge-dür ber ülü orosiqui sedkil egüskegdeküi : daγun . ünür ǰamtan kiged : kürteküi-dür ber/ ülü orosiqui sedkil egüskegdeküi : /nom-dur ber ülü orosiqui sedkil egüskegdeküi : /nom ügei-dür ber ülü orosiqui sedkil egüskegdeküi : yaγun-dur ber ülü orosiqui sedkil egüskegdeküi :tere yaγun-u tulada (25b)kemebesü : aliba orosilu aγsan tere kü aqui orosiqui ügei-yin tulada buyu : tegüber tegünčilen iregsed eyin kemen bodisdv-nar orosil ügegüi-e öglige /ögteküi/ kemen nomlaǰuqui ::
basa subudi a bodisdv-nar ene metü qamuγ amitan-u tusayin tulada öglige-yi oγoγata ögteküi : amitan kemen aliba sedkiküi tere büged sedkiküi ügei buyu :tegünčilen iregsed qamuγ amitan kemen /ali tere/ nomlaγsan tede /amitan/ ber ügei kü bolai :tere yaγun-u tulada kemebesü : subudi a tegünčilen iregsen kemebesü : üneger nomlaγči (26a)üneger ögülegči : mön činar-i kü nomlaγči buyu : tegün-čilen iregsen kemebesü : tetürü alǰiyas nomlaγči busu-yin tulada bolai ::
basa subudi a tegünčilen iregsed-ün aliba nom /ilete/ burqan bolγaqui ba : /nom ber/ nomlaγsan tegün-dür ünen ber ügei : qudal ber ügei bolai :subudi a eyin uqaγdaqui adalid-qabasu nidü-tü nigen kümün balai qarangγui-dur orobasu ele : yaγuqan ber ülü üǰeküi metü tegünčilen aliba boda-dur unaγsan öglige-yi /oγoγata/ öggügči-yi bodisdv kemen ülü sedkig-deküi ::/subudi a/ eyin uqaγdaqui adalidqabasu ele (26b)ör čayiǰu naran urγubasu : nidü-tü kümün eldeb ǰüil öngge beyes-i üǰeküi metü : tegünčilen kü aliba boda-dur ese unaγsan öglige-yi oγoγata öggügči-yi bodisdv kemen sedkigdeküi ::
basa subudi a iǰaγur-tanu köbegüd ba iǰaγur-tanu ökid ked-be ene nom-un ǰüil-i abuγčid kiged : bariγčid . uriγčid . ungsiγčid ba : qotola-yi oroγul-un üiledügčid /kiged/ /busud-ta beri/ aγui-da delgerenggüi-e üneger sayitur ülegülügčid-i : tedeger-i tegünčilen iregsed medeyü : /tedeger-i/ tegünčilen iregsed üǰeyü :tedeger amitan bügüde čaγlasi ügei buyan-u (27a)čoγčas-i törögülküi boluyu ::
basa subudi a eres ba qatud ked-bel üde manaγar-un čaγ učir-tur gangga mören-ü qumaki-yin toγatan beyeben oγoγata öggüged : düli-yin čaγ kiged üdesi-yin čaγ učir-tur ber gangga mören-ü qumakiyin toγabar beyeben oγoγata öggüged : ene metü ǰüil-iyer ǰaγun mingγan naγud költi galab-ud-tur beyeben oγoγata öggügsen-eče : ken tere ene nom-un ǰüil-i sonosen ese teböibesü ele :tere kü tegün-ü siltaγan-ača neng asuru olan toγ-a tomsi ügei čaγlasi ügei buyan-i egüskeküi ele bolbasu : (27b)ken tere bičiǰü abuγčid . bariγčid . uriγčid . lungsiγčid/ . qotola-yi oroγul-un üiledügčid /busud-ta beri aγui-da delgerenggüi-e ünen maγad sayitur üǰegülügčid-i daki yaγun ögületele ::
basa subudi a ene nom-un ǰüil kemebesü sedkiǰü /ülü testeküi boluγad/ adalidqasi ügei buyu : egün-ü ači ür-e-yi /ber/ sedkisi ügei kü kemen uqaγdaqui :ene nom-un ǰüil kemebesü degedü kölgen-dür ünen-iyer orolduγsan amitan-u tulada ba : ečüs-tür /kürügsen/ kölgen-dür ünen-iyer orolduγsan qamuγ amitan-u tusayin (28a)tulada tegünčilen iregsed nomlabai ::ked-be ene nom-un ǰüil-i abubasu . baribasu . toγtaγabasu uribasu . qotola-yi dotoraban oroγul-basu : /busud-ta beri aγui delgerenggüi-e ünen-iyer sayitur üǰegülügei tedeger-i tegünčilen iregsed medeyü : tegünčilen iregsed üǰeyü : (pro ::)tedeger qamuγ amitan kemebesü čaγlasi ügei buyan-u čoγča-tu boluγad : sedkisi ügei adalidqasi ügei üǰügür kiǰaγar ügei buyan-u čoγčas-i olqu boluyu : tede amitan bügüdeger minu bodi qutuγ-i olqu boluyu : (pro ::)tere yaγun-u tulada kemebesü : subudi a (28b)dorodul bisirel-ten amitan ene nom-un ǰüil-i sonosun ülü čidayu : bi kemen /sedkigčid amitan-a busu/ : amitan kemen sedkigčid-te busu : amin kemen sedkigčid-te busu : budgali kemen sedkigčid sonosun . abun . toγtaγan . ungsin . qotola-yi dotoraban oroγul-un ülü čidayu : tere kemebesü oron ügei-yin tulada bolai ::
basa subudi a ali eteged-ün oron-dur ene sudur-i nomlaγči : tere oron tngri kümün kiged asuri-nar-luγ-a yirtinčü-dekin-e takiγdaqu-yin oron inu boluyu : tere eteged-ün oron mörgügdeküi boluγad (29a)toγoriγdaqui boluyu : tere eteged-ün oron takil-un čayiti oron metü boluyu ::
subudi a iǰaγur-tanu köbegüd ba iǰaγur-tanu ökid ked-be ene metü sudur-un ede ayalγus-i abur-un . barir-un . toγtaγar-un . urir-un . qotola-yi dotoraban /oroγulurun tedeger/ nerbeg-deküi boluyu : masida nerbegdeküi bolumui :tere yaγun-u tulada kemebesü : subudi a tede amitan uridu ǰayaγan-u buyan busu üile-yi aliba üiledügsed tedeger maγui töröl-dür törökün ene ǰayaγan-dur erüstegsen-iyer uridu ǰayaγan-u tede uigül kilinee inu arilqu bolǰu : (29b)burqan-u bodi qutuγ-i ber olqu boluyu ::
subudi a ǰöng bilig-iyer /medemüi bi :/ toγalasi ügei-eče ber asuru ülemǰi toγ-a tomsi ügei nögčigsen čaγ-un galab-ud-tur : tegün-čilen iregsen ayaγ-q-a tegimlig ünen tegüs tuγuluγ-san dibanggar-a burqan-ača čiγaγan-ača ber qola čiγaγan-a nayan dörben /ǰaγun/ mingγan nayud költi kedüi bükün burqan-i bi bayasqan üiledüged bayasqaγulǰu bür-ün : sedkil-i/anu/ese čökegülbei ::subudi a tede ilaǰu tegüs nögčigsen burqan-i bi bayasqaγuluγsan ba : ali tere sedkil-i anu esekü čökegegsena kiged : (30a)qoyitu ireküi tabun ǰaγun-u ečüs čaγ /boluγsan-dur i/ ken tere ene sudur-i abuγsan . bariγsan . toγtaγaγsan . uriγsan . qotola-yi dotoraban /oroγuluγsan-u/ : subudi a ene buyan-u čoγča-dur uridu buyan-u /čoγča/ ǰaγun-u qubi-dur ber oyir-a ülü kürüyü : mingγan-u qubi kiged ǰaγun mingγan-u /qubi/ ba : /toγ-a qubi/ toγalaqui adalidqaqui : üliküi . niruγula-qui-dur ber ülü kürüyü ::
subudi a ker ber tere čaγ-tur : iǰaγur-tanu köbegüd ba iǰaγur-tanu ökid ked-be kedüi toγatan buyan-u čoγča-yi sayitur eǰelen bariγči tede iǰaγur-tanu (30b)köbegüd ba iǰaγur-tanu /ökid tedeger-ün/ buyan-u čoγča-yi /ele bi ögülebesü/ : amitan /ele/ bügüde tenčirküi boluγad : duran γutuqui boluyu :subudi a basa ene nom-un ǰüil sedkisi ügei buyu : egünü ači ür-e-yi ber sedkisi ügei kü kemen uqaγdaqui ; ::
tendeče ilaǰu tegüs nögčigsen-e amin qabiy-a-tu subudi eyin kemen öčibei : ilaǰu tegüs nögčigsen a bodisdv-narun kölgen-dür ünen-iyer orolduγsad kerkiǰü aγdaqui : kerkiǰü bütügegdeküi kerkiǰü sedkil-iyen sayitur eǰelen bariγdaqui : teyin kemen öčibesü :ilaǰu tegüs (31a)nögčigsen amin qabiy-a-tu subudi-dur eyin kemen ǰarliγ bolbai :subudi a egün-dür bodisdv-nar-un kölgen-dür ünen-iyer oroγsad eyin kemen bi qamuγ amitan-i ülegsen čoγča ügei nirvan-u činar-tur bari nirvan-dur ǰokiyasu : tere metü čaγlasi ügei qamuγ amitan-i bari nirvan-dur ǰokiyabasu ber : nigeken ber amitan-i bari nirvan-dur ǰokiyaγsan ügei buyu : kemen sedkil egüskegdeküi :tere yaγun-u tulada kemebesü : subudi a ker ber bodisdv-nar amitan kemen sedkiǰü oroldubasu ele : tegüni bodisdv ülü kemegdeyü : (31b)budgali-dur kürtele sedkiǰü oroldubasu ber : tegüni bodisdv ülü kemegdekü-yin tulada bolai :tere yaγun-u tulada kemebesü : subudi a ali tere bodisdv-nar-un kölgen-dür ünen-iyer orolduqui kemegdeküi : tere nom nigeken ber ügei-yin tulada bolai ::
subudi a egüni ker kemen sedkimüi : tegün-čilen iregsed tegünčilen iregsen dibanggar-a burqan-ača aliba deger-e ügei ünen /tegüs/ tuγuluγsan bodi qutuγ-i ilete tegüsken burqan boluγsan tere nom-i nigeken ber /bui/ kemen sedkimüyü : teyin kemen ǰarliγ boluγsan-dur :ilaǰu tegüs (32a)nögčigsen-e amin qabiy-a-tu subudi eyin kemen öčibei : ilaǰu tegüs nögčigsen a /tegünčilen ireg-sed/ tegünčilen iregsen dibanggar-a burqan-ača aliba deger-e ügei ünen tegüs tuγuluγsan bodi qutuγ-i ilete tegüsken burqan boluγsan tere nom nigeken ber ügei buyu : teyin kemen öčibesü :ilaǰu tegüs nögčigsen amin qabiy-a-tu subudi-dur eyin kemen ǰarliγ bolbai : subudi a tere tegünčilen /kü/ buyu : tere tegünčilen kü bolumui : /tegünčilen iregsed/ tegünčilen iregsen dibanggar-a burqan-ača aliba deger-e ügei ünen tegüs tuγuluγsan bodi qutuγ-i ilete (32b)tegüsken burqan boluγsan tere nom nigeken ber ügei bolai :: subudi a ker ber tegün-čilen iregsen-ü aliba ilete tegüsken burqan boluγsan tere nom nigen kedüi bükü bolbasu ele : tegün-čilen iregsen dibanggar-a burqan namayi biraman-u /köbegün a/ či irege /edügüi/ čaγ-tur : tegünčilen iregsen dayini daruγsan üneger tuγuluγsan sigemüni neretü burqan bolqu kemen viyakirid-i ülü kü öggüyü-ǰ-e :subudi a /tere/ metü tegünčilen iregsen-ü aliba deger-e ügei ünen tegüs tuγuluγsan bodi qutuγ-i ilete tegüsken burqan boluγsan tere (33a)nom nigeken ber ügei-yin tulada tegüber tegünčilen iregsen dibanggar-a burqan namayi biraman-u köbegün a či irege edügüil čaγ-tur : tegünčilen iregsen dayini daruγsan üneger tuγuluγsan sigemüni /burqan neretü/ bolqu kemen viyakirid ögbei ::
tere yaγun-u tulada kemebesü : subudi a tegünčilen iregsen kemebesü : ünen /maγad mön/ činar-un degedü ayalγu bükü-yin tulada bolai ::
subudi a ked-be eyin kemen tegünčilen iregsen dayini daruγsan üneger tuγuluγsan burqan deger-e ügei ünen tegüs tuγuluγsan bodi qutuγ-i ilete tegüsken burqan (33b)bolbai kemen ögülebesü : tere /tetürü/ alǰiyas ögülegči buyu : tere yaγun-u tulada kemebesü : subudi a tegünčilen iregsen aliba deger-e ügei ünen tegüs tuγuluγsan bodi qutuγ-i ilete tegüsken burqan boluγsan /tere nom/ nigeken ber ügei-yin tulada bolai ::subudi a tegünčilen iregsen aliba nom-i ilete tegüsken burqan boluγsan ba : ene nomlaγsan-dur ünen ber ügei : qudal ber ügei buyu : tegüber tegünčilen iregsen qamuγ nom-ud-i burqan-u nom kemen nomlaǰuqui :subudi a qamuγ nom-ud kemegdekün tede ele bügüdeger /nom/ (34a)ügei buyu : tegüber qamuγ nom-ud-i burqan-u nom kemegdeyü ::
subudi a eyin uqaγdaqui adalidqabasu : uigen /kümün/ kümün-ü bey-e tegüsüged yeke bey-e-tü boluγsan metü bolai :amin qabiy-a-tu subudi öčir-ün : ilaǰu tegüs nögčigsen a tegünčilen iregsedün kümün-ü bey-e tegüsüged yeke bey-e kemen aliba tere nomlaγsan-i tegünčilen iregsen bey-e ügei kemen nomlaγsan-iyar : tegüber bey-e-tü boluγad yeke bey-e kemegdeyü ::
ilaǰu tegüs nögčigsen ǰarliγ bolur-un : subudi a tere tegünčilen kü buyu tere tegünčilen kü bolumui . : aliba bodisdv-nar (34b)eyin kemen bi qamuγ amitan-i bari nirvan bolγabai kemen ögülebesü : tegüni bodisdv ülü kemegdemüi :tere yaγun-u tulada kemebesü : subudi a bodisdv kemegdekü tere nom-i nigeken ber bui kemen sedkimüyü :subudi öčir-ün : ilaǰu tegüs nögčigsen a tere bnan buyu :ilaǰu tegüs nögčigsen ıarıil bolur-un : subudi a tegünü tulada qamuγ nom-ud amitan ügei : amin ügei budgali ügei boluyu : kemen tegünčilen iregsen nomlabai :
subudi a bodisdv-nar ked-be eyin kemen : bi ulus-un ǰokiyal-nuγud-i bütüge-bei kemen ögülebesü ele tegüni ber tegünčilen kü (35a)ögülegdeküi :tere yaγun-u tulada kemebesü : subudi a ulus-un ǰokiyal-nuγud /ulus-un ǰokiyal-nuγud/ kemegdekün : tede ǰokiyal-i ügei kemen tegünčilen iregsen nomlaγsan-u tulada buyu : tegüber ulus-un ǰokiyal-nuγud kemegdeyü ::
subudi a ked-be bodisdv-nar eyin kemen qamuγ nom-ud bi ügei qamuγ nom-ud-i bi ügei buyu kemen taγalaγčin-i tegünčilen iregsen dayini daruγsan üneger tuγuluγsan /burqan/ yeke bodisdv maqasdv kemen ögülebei ::
subudi a egüni ker kemen sedkimüi : tegünčilen iregsen-dür miqan nidün buyu (35b)kemen sedkimüyü :subudi öčir-ün : ilaǰu tegüs nögčigsen a tere teyin kü buyu : tegün-čilen iregsen-dür miqan nidün bui bolai ::ilaǰu tegüs nögčigsen ǰarliγ bolur-un : subudi a egüni ker kemen sedkimüi : tegünčilen iregsen-dür tngri-yin nidün buyu kemen sedkimüyü : subudi öčir-ün : ilaǰu tegüs nögčigsen a tere teyin kü buyu : tegünčilen iregsen-dür tngri-yin nidün bui bolai :: ilaǰu tegüs nögčigsen ǰarliγ bolur-un : subudi a egüni ker kemen sedkimüi : tegünčilen iregsen-dür bilig-ün nidün buyu kemen sedkimüyü subudi öčir-ün : ilaǰu tegüs nögčigsen (36a)a tere teyin kü buyu : tegünčilen iregsen-dür bilig-ün nidün bui bolai :: ilaǰu tegüs nögčigsen ǰarliγ bolur-un : subudi a egüni ker kemen sedkimüi : tegünčilen iregsen-dür nom-un nidün buyu kemen sedkimüyü : subudi öčir-ün : ilaǰu tegüs nögčigsen a tere teyin /kü/ buyu : tegünčilen iregsen-dür nom-un nidün bui bolai :: ilaǰu tegüs nögčigsen ǰarliγ bolur-un : subudi a egüni ker kemen sedkimüi : tegünčilen iregsen-dür burqan-u nidün buyu kemen sedkimüyü subudi öčir-ün : ilaǰu tegüs nögčigsen a tere teyin kü buyu : (36b)tegünčilen iregsen-dür burqan-u nidün bui bolai ::
ilaǰu tegüs nögčigsen ǰarliγ bolur-un : subudi a egüni ker kemen sedkimüi : gangga mören-ü qumaki kedüi toγatan bügesü : tedüi kü toγatan gangga mören boluγad : tedeger-ün qumaki kedüi toγatan bügesü tedüi kü toγatan yirtinčü ulus bolbasu ele : tede yirtinčüs-i olan kemen sedkimüyü :subudi öčir-ün : ilaǰu tegüs nögčigsen a tere teyin kü buyu : tede /yirtinčüs/ olan kü /buyu/ : /sayitur oduγsan-a olan kü bolumui : /ilaǰu tegüs nögčigsen ǰarliγ bolur-un : subudi a tere yirtinčü-dekin-e (37a)bükü kedüi toγatan tede amitan-u ǰöber-e öber-e/ onoqui qadaqui kiged : sedkil-ün kelkü ǰalγal-i sayitur medemüi /bi/ :tere yaγun-u tulada kemebesü : subudi a sedkil-ün ǰalγal sedkil-ün ǰalγal kemegde . küi kemebesü : tegüni kelkü ǰalγal ügei kemen tegünčilen iregsen nomlaγsan-u tulada buyu : tegüber sedkil-ün kelkü ǰalγal kemegdeyü ::tere yaγun-u tulada kemebesü : subudi a nögčigsen sedkil ber üǰegdeküi ügei : irege edügüi sedkil ber üǰegdeküi ügei : edüged-ün sedkil ber üǰegdeküi ügei-yin tulada balai ::
subudi a (37b)egüni ker kemen sedkimüi : ked-be ene γurban miogγan yeke mingγan yirtinčü-yi /doloγan/ erdini-ber sayitur dügürgeǰü : öglige ögbesü ele : iǰaγur-tanu köbegüd ba iǰaγur-tanu ökid tere tegünü siltaγan-ača eng olan buyan-nuγud törögülümüyü :subudi öčirün : ilaǰu tegüs nögčigsen a olan buyu : sayibar oduγsan a olan kü bolumui :ilaǰu tegüs nögčigsen ǰarliγ bolur-un : subudi a tere tegünčilen kü buyu : tere tegünčilen kü bolumui : tere iǰaγur-tanu köbegüd ba iǰaγur-tanu ökid tere sitügen-eče olan (38a)buyan-u čoγča-nuγud törökü boluyu : subudi a basa /ker ber/ buyan-u čoγča /büged/ buyan-u čoγča bolqu bolbasu ele : buyan-u čoγča buyan-u čoγča kemen tegünčilen iregsed ülü nomlayu :
subudi a egüni ker kemen sedkimüi : önggetü bey-e sayitur bütügsen-iyer tegünčilen iregsen kemen üǰegdeküi kemen sedkimüyü :subudi öčir-ün : ilaǰu tegüs nögčigsen a tere busu buyu : öngge-tü bey-e sayitur bütügsen-iyer : tegünčilen ǰiregsen/ kemen ülü üǰegdeküi buyu :tere yaγun-u tulada kemebesü : ilaǰu tegüs nögčigsen a öngge-tü (38b)bey-e sayitur bütügsen /öngge-tü bey-e sayitur bütügsen/ kemegdeküi kemebesü : tegün-i sayitur bütügsen ügei kemen tegünčilen iregsen nomlaγsan-u tulada buyu : tegüber öngge-tü bey-e sayitur bütügsen kemegdeyü ::
ilaǰu tegüs nögčigsen ǰarliγ bolur-un : subudi a egüni ker kemen sedkimüi : tegüs sayin lagšan-tu-yin tula tegünčilen iregsen kemen /üǰegdeküi kemen/ sedkimüyü :subudi öčir-ün : ilaǰu tegüs nögčigsen a tere busu buyu : tegüs sayin lagšan-tu-yin siltaγabar tegünčilen iregsen kemen ülü üǰegdeküi buyu :tere (39a)yaγun-u tulada kemebesü : tegünčilen iregsed-ün aliba tegüs sayin lagšan kemen tere /nomlaγsan-i/ tegüs sayin lagšan ügei kemen tegünčilen iregsen nomlaγsan-u tulada buyu : tegüber tegüs sayin lagšan kemegdeyü ::
ilaǰu tegüs nögčigsen ǰarliγ bolur-un : subudi a egüni ker kemen sedkimüi : tegünčilen iregsen eyin kemen nom-i nomlamui bi kemen sedkimüyü : kemen sedkibesü ele : subudi a tegüni teyin ülü sedkigdeküi : tegünčilen iregsen-e nomlaγ-daγsan aliba tere nom nigeken ber ügei bolai :: subudi a ked-be eyin kemen tegünčilen iregsen nom-i (39b)nomlabai kemen ögülebesü : subudi a tere kö ügei boluγad : buruγu alǰiyas-a bariγdaγsan-iyar namayi čimaduγsan bolqu boluyu :tere yaγun-u tulada kemebesü : subudi a nom nomlaqui kemegdeküi kemebesü : aliba /nom nomlaqui/ nom nomlaqui kemen ǰoriγdaqui : tere nom nigeken ber ügei-yin tulada bolai ::
tendeče ilaǰu tegüs /nögčigsen burqan-a/ amin qabiy-a-tu subudi eyin kemen öčibei : ilaǰu tegüs nögčigsen a qoyina ireküi čaγ-tur ked-be amitan ene menü nomlaγsan nom-i sonosču ilete süsülǰü bisiregčin bolqu bolumuyu kemen öčibesü (40a)ilaǰu tegüs nogčıgsen ǰarliγ bolur-un :subudi a tedeger kemebesü amitan ber busu : amitan ügei ber busu buyu :tere yaγun-u tulada kemebesü : subudi a amitan kemegdekön kemebesü : tegünčilen iregsen tede amitan-i ügei kemen nomlaγsan-u tulada buyu : tegüber amitan-nuγud kemegdeyü ::
subudi a egüni ker kemen sedkimüi : tegünčilen iregsen-ü aliba deger-e ügei ünen tegüs tuγuluγsan bodi qutuγ-i ilete tegüsken burqan boluγsan /tere/ nom-i nigeken ber bui kemen sedkimüyü :amin qabiy-a-tu subudi öčir-ün : ilaǰu tegüs nögčigsen (40b)a tegünčilen iregsen-ü aliba deger-e ügei ünen tegüs tuγuluγsan bodi qutuγ-i ilete tegüsken burqan boluγsan tere nom nigeken ber ügei bolai :ilaǰu tegüs nögčigsen ǰarliγ bolur-un : subudi a tere tegünčilen /kü/ buyu : tere tegünčilen kü bolumui tegün-dür nom üčügüken ber ülü üǰegdeged ügei /buyu/ : tegüber deger-e ügei ünen tegüs tuγuluγsan bodi qutuγ kemego deyü ::
basa subudi a tere /nom/ tegsi sača buyu : tegün-dür sača busu nigeken ber ügei-yin tulada tegüber deger-e ügei ünen tegüs tuγuluγsan bodi qutuγ kemegdeyü ::(41a)tere deger-e ügei ünen tegüs tuγuluγsan bodi qutuγ /kemebesü/ bi ügei : amitan ügei : amin ügei . budgali ügegüi-e sačaγu kü buyu : buyan-tu qamuγ nom-ud-iyar ilete tegüsken burqan bolqu boluyu :subudi a buyan-tu nom-ud buyan-tu nom-ud kemegdeküi kemebesü tede nom-ud ügei kö kemen tegünčilen iregsen nomlaǰuqui : tegüber buyan-tu nom-nuγud kemegdeyü ::
basa subudi a iǰaγur-tanu köbegüd ba iǰaγur-tanu ökid ked-be bügesü γurban mingγan yeke mingγan yirtinčü-deki aγulas-un qaγan sümbir (41b)aγulas kedüi toγatan bügsen bügesü tedüi kü doloγan ǰüil erdinis-ün čoγčas-i ilete čiyulγaǰu öglige öggügsen-eče : ken tere ene bilig baramid-ača ai dörben ayalγu silüg-ün tedüi-yi toγtaγaǰu bür-ün : /busud-ta beri ünen-iyer ülegülbesü ele : subudi a ene buyan-u čoγča-dur uridu tere buyan-u čoγča ǰaγun-u qubi-dur ber oyir-a ülü kürküi-eče üliger-tür kürtele ber ülü kü küličemüi ::
subudi a egüni ker kemen sedkimüi : tegünčilen iregsen eyin kemen bi qamuγ amitan-i tonilγabai kemen (42a)sedkimüyü kemen sedkibesü ele : subudi a tegüni teyin ülü sedkigdeküi :tere yaγun-u tulada kemebesü : subudi a tegünčilen iregsed-te tonilγaγdaqui tere amitan nigeken ber ügei-yin tulada /bolai/ :: subudi a ker ber tegünčilen iregsen /ked-be/ amitan-i tonilγaqui bolbasu ele : /tere büged/ tegünčilen /iregsed/ bi kemen barimtalaqui boluyu : amitan kemen barimtalaqui : amin kemen barimtalaqui : budgali kemen barimtalaqui boluyu :subudi a bi kemen sedkiküi kemegdeküi kemebesü : tegüni sedkiküi ügei kemen tegünčilen iregsen nomlaǰu bügetele : tegüni ber (42b)bertegčin amitan-nuγud eǰelen barimui :subudi a bertegčin amitan-nuγud kemegdeküi kemebesü : tedeger-i amitan ügei kü kemen tegünčilen iregsed nomlaǰuqui : tegüber bertegčin /aran-nuγud/ kemegdeyü ::
subudi a egüni ker kemen sedkimüi : tegüs sayin lagšan-tu-yin tula tegünčilen iregsen kemen ülegdeküi kemen sedkimüyü :subudi öčir-ün : ilaǰu tegüs nögčigsen a tere busu buyu : tegüs sayin lagšan-tu-yin siltaγabar tegünčilen iregsen kemen /ülü/ ülegdeküi buyu :ilaǰu tegüs nögčigsen ǰarliγ bolur-un : subudi a tere tegünčilen kü buyu : tere tegünčilen kü (43a)bolumui : tegüs sayin lagšan-tu-yin /siltaγabar/ tegünčilen iregsen kemen /ülü kü ülegdeküi : subudi a ker ber tegüs sayin lagšan-tu-yin tula tegünčilen iregsen kemen / üǰeküi bolbasu ele : čakravarti qaγan ber tegün-čilen iregsen bolqu boluyu : tegüber tegüs sayin·lagšan-tuyin siltaγabar tegünčilen iregsen kemen ülü üǰegdeküi ::tendeče ilaǰu tegüs nögčigsen-e amin qabiy-a-tu subudi eyin kemen öčibei : ilaǰu tegüs nögčigsen a /ilaǰu tegüs nögčigsen-ü/ ker nomlaγsan-u udq-a-yi inu nadur medegdegsen metü-iyer bolbasu : tegüs (43b)sayin lagšan-tu-yin siltaγabar tegünčilen iregsen kemen ülü /üǰemüi bi/ :tendeče ilaǰu tegüs nögčigsen tere čaγ-tur edeger silüg-üd-i nomlabai ::
ked-be namayi öngge kemen üǰeǰü : ked-be namayi daγun kemen medebesü : buruγu alǰiyas mör-tür orolduγsan buyu : tedeger aran namayi ülü üǰen bui ::
/qamuγ burqan/ nom-un činar-i üǰegsen : qamuγ uduriduγčid nom-un bey-e-tü : nom-un činar medegdeküi-e busu-yin tula : tegüni teyin büged meden ülü čidaγu ::
subudi a egüni ker kemen sedkimüi : tegüs (44a)sayin lagšan-iyar tegünčilen iregsen dayini daruγsan /tengsel ügei/ ünen tegüs tuγuluγsan bodi qutuγ-i ilete tegüsken burqan boluyu : kemen sedkibesü ele :subudi /a/ či tegüni teyin kü ülü sedkigdeküi : subudi a lagšan qotola tegüsügsen-iyer tegünčilen iregsen dayini daruγsan üneger tuγuluγsan /burqan/ tengsel ügei /ünen tegüs/ tuγuluγsan bodi qutuγ-i ilete tegüsken burqan boluγsan ügei bolai :subudi a či /eyin kemen/ bodisdv-nar-un kölgen-dür ünen-iyer orolduγsad /nom-i ked-be/ (44b)teyin büged ebdegsen ba tasurqai-a qomuslaγsan kemen sedkibesü ele : subudi a tegüni teyin ülü sedkigdeküi buyu :bodisdvnar-un kölgen-dür ünen-iyer oro-γsad nigeken ber nom-i teyin büged ebdegsen ba : tasurqai-a qomuslaγsan ügei bolai ::
subudi /a/ basa iǰaγur-tanu köbegüd ba iǰaγur-tanu ökid ked-be gangga mören-ü qumaki-yin toγatan /yirtinčü-yi/ doloγan ǰüil erdinis-iyer sayitur ügürgeǰü : öglige öggügsen-eče ken tere /bodisdv-nar ene nom-un ǰüil-i/ bi (45a)/ügei/ töröl ügei-dür /küličekü-yi/ olbasu ele : tere /kü/ büged tere siltaγan-ača asuru olan toγ-a tomsi ügei čaγlasi ügei buyan-u čoγčas-i törögülüyü :: basa subudi a bodisdv-nar buyan-u čoγča-yi sayitur eǰelen ülü bariγda-qu :amin qabiy-a-tu subudi öčir-ün : ilaǰu tegüs nögčigsen a bodisdv-nar buyan-u čoγča-yi sayitur ülü kü barimuyu :ilaǰu tegüs nögčigsen ǰarliγ bolur-un : subudi a sayitur barimui ǰ-a : alǰiyas ülü bariγdaqui buyu : tegüber sayitur eǰelen bariqui kemegdeyü ::
basa subudi a ked be eyin kemen (45b)tegünčilen iregsen odumui ba : iremüi ba : bosumui ba : saγumui ba : untamui kemen ögülebesü tegünü udq-a-yi nomlaǰu ülü čidamui bi :tere yaγun-u tulada kemebesü : /subudi a tegünčilen iregsed tere kemebesü/ qamiγ-a ber ese oduγsan qamiγ-a-ača ber ese iregsen-ü tulada buyu : tegüber tegünčilen iregsen dayini daruγsan üneger tuγuluγsan burqan kemegdeyü ::
basa subudi a iǰaγur-tanu kobegüd ba iǰaγur-tanu kid ked-be γurban mingγan yeke mingγan yirtinčü ulus-taki kedüi toγatan bükü γaǰarun tedeger toγosun-i eyin (46a)uqaγdaqui adalidqabasu. masi narin toγosun-u ayimaγ metü narin bolγabasu : subudi a egüni ker kemen sedkimüi : masi narin toγosun-u tede ayimaγ-i /olan buyu/ kemen sedkimüyü :subudi očir-ün : ilaǰu tegüs nogčigsen a tere teyin kü buyu : masi narin /tere/ toγosun-u ayimaγ olan kü bolumui :tere yaγun-u tulada kemebesü : ilaǰu tegüs nogčigsen a ker ber ayimaγ-ud bui /ele/ bolbasu : ilaǰu tegüs nogčigsen masi narin toγosun-u ayimaγ kemen ülü nomlaqu-yin tulada bolai :tere yaγun-u tulada (46b)kemebesü : ilaǰu tegüs nogčigsen-ü aliba masi narin toγosun-u ayimaγ kemen nomlaγsan tegüni ayimaγ ügei kemen tegünčilen iregsen nomlaγsan-u tulada buyu : tegüber masi narin toγosun-u ayimaγ kemegdeyü ::
tegünčilen iregsen γurban mingγan yeke mingγan /yirtinčü/ ulus kemen aliba /tere nomlaγsan-i ulus/ ügei kemen tegünčilen iregsen nomlaǰu amui : tegüber γurban mingγan yeke mingγan yirtinčü ulus kemegdeyü ::tere yaγun-u tulada kemebesü : ilaǰu tegüs nogčigsen a ker ber yirtinčü ulus nigen bui bolbasu ele : tere kü (47a)büged mökölig kemen sedkiküi bolqu-yin tulada bolai : tere yaγun-u tulada kemebesü : tegünčilen iregsen-ü mökölig kemen /barimtalaqui kemen/ aliba tere nomlaγsan-i sedkiküi ügei kemen tegünčilen iregsen nomlaǰuqui : (pro ::) tegüber mökölig kemen sedkiküi kemegdeyü ::
ilaǰu tegüs nögčigsen ǰarliγ bolur-un : subudi a mökölig kemen barimtalaqui kemebesü : /üge-yin kü/ tedüi buyu : tere nom kemebesü ogülesi ügei bügetele tegüni /ber/ bertegčin aran-nuγud eǰelen barimui : subudi a ked-be eyin kemen tegünčilen iregsen (47b)/amitan/ kemekü üǰel : amin kemekü üǰel : budgali kemekü üǰel kemen nomlabai kemen ügülebesü ele : subudi a tere ünen-iyer ügüǰelü ögülegsen kü buyu ba :subudi öčir-ün : ilaǰu tegüs nögčigsen a tere busu buyu : sayibar oduγsan a tere busu bolumui : tere yaγun-u tulada kemebesü : ilaǰu tegüs nogčigsen a tegünčilen iregsen bi kemekü üǰel kemen aliba nomlaγsan tegüni üǰel ügei kemen tegünčilen iregsen nomlaγsan-u tulada buyu : tegüber bi kemekü üǰel kemegdeyü ::
ilaǰu tegüs nögčigsen ǰarliγ bolur-un : subudi a (48a)egün-dür bodisdv-nar-un kölgen-dür ünen-iyer oraγsad ene metü qamuγ nom-ud-i medegdeküi : ülegdeküi : taγalaγdaqui /buyu/ : kerken ber kiǰü nom kemen sedkiküi-dür ber ülü aγdaqui kemen /medegdeküi/ :tere yaγun-u tulada kemebesü : subudi a nom kemen sedkiküi nom kemen sedkiküi kemegdeküi kemebesü : tegüni sedkiküi ügei kemen tegünčilen iregsen nomlaγsan-u tulada buyu : tegüber nom kemen sedkiküi nom kemen sedkiküi kemegdeyü ::
basa subudi a bodisdv maqasdv-nar ked-be čaγlasi ügei toγ-a tomsi ügei yirtinčüs-i doloγan ǰüil erdinis-iyer (48b)sayitur dügürgeǰü öglige öggügsen-eče : iǰaγur-tanu köbegüd ba iǰaγur-tanu ökid ken /tere/ ene bilig baramid-dača ai dörben ayalγu silüg-ün tedüiken-i abču : baribasu ba : /toγtaγabasu ba/ : uribasu ba : qotolayi /oroγulbasu bal : busud-ta ber aγui yekede ünen-iyer sayitur üǰegülbesü ele : tere kü tere siltaγan-ača asuru /eng/ olan toγ-a tomsi ügei čaγlasi ügei buyan-nuγud-i törögülüyü ::yambar ünen-iyer sayitur üǰegülümüi kemebesü : yambar üneger sayitur ülü (49a)ülegülküi metü buyu üǰegülügsen kemegdeyü ::
odud bürkig ǰula kiged : yelvi sigüderi usun-u kögesün ba : ǰegüdün gilbelküi kiged egüled metü egüdügsen bügüde-yi tegünčilen üǰegdeküi ::
ilaǰu tegüs nögčigsen burqan-i teyin kemen ǰarliγ boluγsan-dur : batuda aγči subudi /kiged/ : tedeger ayaγ-qa tegimlig-üd ba : bodisdv-nar tedeger dörben nököd toyin . simnanča . ubasi . ubasanča . /tngri/ kiged : kümün . asuri . gandarvi-luγ-a yirtinčü-deki ǰöbsiyen bayasulčabai : (pro ::) ilaǰu tegüs nögčigsen-ü ǰarliγ-i ilete maγtabai :
(49b)qutuγ-tu bilig-ün činadu kiǰaγar-a kürügsen /oγtaluγči včir/ neretü yeke kölgen sudur tegüsbei :: ; :: tarni inu : namo bagavati bradi-a baramita-ye : oom nadda tida : ilisi ilisi : binayan binayan : namo bagavati bratyaṃ brati : iridi iridi : miridi miridi : suridi suridi : usiri usiri : buyu ye buyu ye suvaq-a ; :: ilaγuγsan-u kedüi bükü nomlaγsan nom-un yosun-u γool : tegüni ǰirüken bilig-ün činadu kiǰaγar-a kürügsen : qoγosun-ača boluγsan bilge bilig-ün včir-iyar : kedüi toγatan ǰobalang-un uγ-nuγudi : oγtaluγči (50a)egüni :: čambudvib-un yeke delekei-dekini asaraqui-bar manduγuluγči : küčün auγ-a-tu delekei-yin qurmusta ali tegünü ǰarliγ-i oroi-dur-iyan abču bür-ün : banča dirista kelemürči : tngri-ner-ün kelen-eče nayir ǰokistai-a orčiγulǰu tamaγalaγulbai :: tere buyan-iyar oγtarγui-luγ-a sača törölki-ten bügüdeger : ǰayaγan nisvanis-un gem-ün čiγulγan-i sayitur arilγaǰu [:] ilaγuγsan-u sasin sine saran-u niγur metü : ebderel ügegüi-e amitan-dur önide orosiqu boltuγai :: egün-dür kičiyegčid bügüdeger : töröl tutum degedü nom-i nomlaqui temečeküi (50b)ǰokiyaqui kiged orčiγulqui uriqui ba amabar ungsiqui bisilγaqui terigüten : ariγun sasin nom-i erkelen abqu boltuγai :: toγalasi ügei nom-un öglige-yi egüsken delgeregülküi-dür : γurban qaγalγ-a-bar kündülen nököčeldügčid bügüdeger : qoyar tüidker-ün abiyas selte-yi oγoγata tarqaγaǰu : qamuγ-i medegči nom-un qaγan bolqu boltuγai :: ; :: /oom subratista baǰar-aa suvaq-a/ ; ::